<!DOCTYPE TEXT SYSTEM "https://cocoon.huma-num.fr/schemas/Archive.dtd">
<TEXT id='hist180421_haixing' xml:lang='jya'>
<HEADER></HEADER>
<FORM>
tɕendɤre li qajɯ ci ɣɤʑu tɕe, tɯ-ci ɯ-ŋgɯ qajɯ ɲɯ-ŋu.
tɯ-ci ɯ-ŋgɯ qajɯ ɲɯ-ŋu ri, tɯ-ci nɯ mɤ-kɯ-nɤɕɯɕe, ɯʑo nɯ kɯ-tsri kɯ-fse tɯ-ci nɯ, (015)
nɯnɯ ɯ-ŋgɯ nɯtɕu tɕe @haixing kɤ-ti nɯ ɣɤʑu ɲɯ-ŋu.
tɕe nɯnɯ wuma ɲɯ-sɤre ma, ɯ-mɤlɤjaʁ kɯ-fse ɣɤʑu ma, nɤkinɯ
ri ɯ-mi ɯ-jaʁ nɯnɯ ʑakastaka kɯ-tu maŋe ma kɯ-naχtɕɯ-χtɕɯɣ ɲɯ-ɕti.
tɕeri nɯnɯ qajɯ nɯ ɯ-ku maŋe.
ɯ-ku maŋe qhe tɕe ɯ-rna ri kɯ-saχsɤl maŋe, ɯ-mɲaʁ ri kɯ-saχsɤl maŋe, 
tɕe ɯʑo nɯnɯ, nɤki, ɲɯ-nɤɕɯɕe kɯnɤ daltsɯtsa ʑo kɯ-ɣɤβlɯβlo ʑo ma kɤ-nɤcɯcit mɯ́j-cha. (040)
kú-wɣ-rtoʁ, ɯ-mi ɯ-taʁ nɯra nɤkinɯ, ɯ-mɤlɤjaʁ kɯ-fse, kɯ-dɯ-dɤn ʑo ɣɤʑu qhe, qaprɤftsa ʑo nɯ kɯ-fse,
@wugong tsa ʑo kɯ-fse ɣɯ ɯ-mi ɯ-tshɯɣa ʑo ɲɯ-fse.
rcanɯ, ɲɯ-xcat ʑo.
tɕeri nɤkinɯ, nɯnɯ nɤkinɯ, 
ɯ-mɤlɤjaʁ kɯ-fse ɯ-tshɤt nɯnɯ, nɤki kɯmŋu-ldʑa ma kɯ-me ɣɤʑu tɕe, 
nɯnɯ ɯ-mɤlɤjaʁ stu kɯ-rkɯn ɲɯ-ŋu.
tɕe li sqi ɯ-taʁ tu-kɯ-ɕe, kɯ-dɯ-dɤn ʑo kɯ-tu ɣɤʑu qhe, ʑakastaka ɯ-mdoʁ tɕi mɤ-kɯ-naχtɕɯɣ ɣɤʑu, ɯ-tshɯɣa tɕi mɤ-kɯ-naχtɕɯɣ ɣɤʑu.
tɕe ɯʑo ɯ-rtsawa nɯnɯ tɯ-tɯphu ma maŋe.
tɕe nɯnɯ @haixing ɲɯ-rmi tɕe, rɟɤmtshu ɯ-qa zɯ ku-rɤʑi tɕe, 
ɯ-rkɯ jɤ-kɯ-tɯɣ kɯ-fse nɯnɯra tɕe nɯ, tɕe tu-ndze ɲɯ-cha ma, nɤkinɯ,
kɯmaʁ nɯra, z-ju-βɟi kɯ-fse nɯnɯra mɯ́j-cha. (125)
z-ju-βɟi kɯ-fse, ɯʑo ju-rɟɯɣ kɯ-fse, ju-nɯqambɯmbjom kɯ-fse, nɯra maka mɯ́j-cha.
ɯ-rkɯ jɤ-kɯ-tɯɣ, jɤ-kɯ-ɤrmbat, ɯ-ɕki kɤ-kɯ-tɯɣ ʑo nɯnɯ, tu-ndze qhe, 
nɯnɯ kɯ ɯ-sroʁ ku-sɯ-ndɤm ɲɯ-ɕti ma, 
nɯ ma ɯʑo nɯra z-ɲɯ-nɯ-ɕar ra mɯ́j-cha.
tɕe ɯ-rme tɕi maŋe, tɕe ɯ-ɕɤrɯ ɯ-ɣɤʑu?
ɯ-ndʐi nɯ ɯ-tɯ-rko ɲɯ-saχaʁ qhe, nɯ ɯ-tɯ-rko kɯ, ɯ-ɕɤrɯ ʑo ɲɯ-fse ɲɯ-ŋu.
tɕe ɲɯ-rʁom, ɲɯ-rko ɲɯ-ŋu.
tɕe nɯ kɯ-fse ci qajɯ ɣɤʑu.
tɕe nɤkinɯ, ɯ-ndzafkɯm nɯnɯ, ɯ-ndzafkɯm nɯ kɯ ʁɟa ʑo ɯ-zda nɯ tu-sɯ-ndze ɲɯ-ŋu.
tɕe nɯnɯ kɯ ɯ-srom ku-sɯ-ndɤm tɕe tɕe nɯnɯ tɕe nɤki ma,
ɯ-se kɯnɤ, ɯʑo ɣɯ ɯ-se maŋe qhe, 
tɕe rɟɤmtshu tɯ-ci nɯnɯ, nɯnɯ ʁɟa ku-tshi qhe, nɯ ɯ-qhoχpa nɯtɕu chɯ-rke qhe, 
ɯnɯnɯ nɯ, ɯ-se ɯ-tshɤt ɲɯ-ŋu.
tɕeri nɯnɯ, nɤkinɯ, qajɯ nɯnɯ, tɯci ɯ-ŋgɯ ku-rɤʑi qhe, 
tɕe nɯ ɯ-sroʁ ɣɤʑu ɲɯ-ɕti ma, tɯ-ci a-nɯ-me qhe, tɤɣa a-tɤ-nɯ-ɬoʁ qhe tɕe,
ɯ-sroʁ ɲɯ-me qhe pjɯ-ɕti ɲɯ-ɕti.
matɕi tɕe tɯ-ci kɯ-fse, ɯʑo, ku-tshi kɯ-fse, ɯ-kɤ-tshi ɯ-spa maŋe, 
tɕe nɯ kɯ-fse qhe pjɯ-si ɲɯ-ɕti.
tɕe nɯ sɯŋgɯ kɯ-fse, praʁ ɯ-rchɤβ kɯ-fse, nɯnɯra stɤmku kɯ-fse nɯra ku-rɤʑi mu mɯ́j-cha.
tɯ-ci ɯ-qa ʁɟa ʑo ku-rɤʑi qhe, ɯʑo ɯ-kɤ-ndzɤtshi kɯnɤ li tɯ-ci ɯ-qa qajɯ kɯ-ti kɯ-fse, iɕqha,
nɯ-rqhu kɯ-rko kɯ-fse nɯnɯra, ma nɯ ma ɯ-kɤ-ndzɤtshi kɯnɤ nɯ ma maŋe.
tɕe nɯ kɯ-fse ci qajɯ ɣɤʑu.
nɯnɯ kɯnɤ ɯ-tɯ-phu ɲɯ-xcat ʑo ɕti ma, 
iɕqha, ɯ-mɤlɤjaʁ kɯ-fse, nɯ kɯ-dɤn ɣɤʑu, kɯ-rkɯn ɣɤʑu.
tɕe kɯ-dɤn kɯ-rkɯn kɯnɤ li ɯʑo ɯ-tɯphu nɯ kɯ-naχtɕɯɣ pɯ-pɯ-maʁ qhe tɕe mɯ́j-naχtɕɯɣ-nɯ.
ɯ-mdoʁ tɕi mɤ-kɯ-naχtɕɯɣ ɣɤʑu, ɯ-tshɯɣa tɕi mɤ-kɯ-naχtɕɯɣ ɣɤʑu, 
tɕe nɯ kɯ-fse ci qajɯ ɣɤʑu.
</FORM>
</TEXT>
