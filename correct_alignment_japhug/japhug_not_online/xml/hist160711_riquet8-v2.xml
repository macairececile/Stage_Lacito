<!DOCTYPE TEXT SYSTEM "https://cocoon.huma-num.fr/schemas/Archive.dtd">
<TEXT id='hist160711_riquet8-v2' xml:lang='jya'>
<HEADER></HEADER>
<FORM>
tɕendɤre nɤkinɯ, tɤ-pi nɯ kɯ, "wo ma-tɤ-kɯ-mpɕa-a ma, pɤjkhu thaʁ kɤ-tɕhot mɯ-pɯ-cha-a." 
thaʁ kɤ-tɕhot pɯ-cha-a ci pɯ-ŋu kɯnɤ, 
ɯ-qhu tɕe thaʁ nɯ-tɕhot-a ci pɯ-ŋu kɯnɤ,
nɤʑo nɤ-kɤ-sɯso nɯ ŋu maʁ mɤxsi." to-ti.
tɕendɤre "wo, a-tɤɕime, nɤʑo, nɤ-khɤjlɤn nɯra pjɯ-tɯ-znɯɕqhɯɕqhe ɯβrɤ-ŋu ɣe?" to-ti ɲɯ-ŋu.
tɕeri tɕheme nɯ kɯ "a, nɤki iɕqha, aʑo pɯ-khe-a nɯtɕu, a-pɯ-ŋu tɕe, tɕeri nɤ-tɕha kɤ-kho...
maʁ, nɤʑo kɯ-khe, mɤ-kɯ-ɕqraʁ a-pɯ-tɯ-ŋu tɕe, nɤ-tɕha kɤ-kho nɯ wuma ʑo ɲɯ-ɤpɤɴqa /ma/ ri,
nɤʑo nɯsthɯci ʑo ɲɯ-tɯ-ɕqraʁ ɕti tɕe, 
kɯ-sɯmɲo-a ɕti ɲɯ-sɯsam-a." to-ti.
tɕendɤre nɤki, 
"aʑo nɯ ɕɯŋgɯ pɯ-khe-a nɯtɕu tɕe, thaʁ kɤ-tɕhot mɯ-pɯ-cha-a, 
nɤ-ɕki kɤ-tɕhot mɯ-pɯ-cha-a tɕe tɕendɤre,
tham tɕe, nɯ sthɯci ʑo tɤ-kɯ-sɯɕqraʁ-a ɕti ri, 
tɕe pjɯ-sɯso-a tɕe, 
nɤki, kɯ-ɕqraʁ ra nɯ-tɯ-ɕqraʁ mɯ́j-rtaʁ kɯ-fse,
kɯ-ɣɤχsrɯ ra nɯ-tɯ-ɣɤχsrɯ mɯ́j-rtaʁ kɯ-fse qhe,
mɤʑɯ, mɤʑɯ thaʁ kɤ-tɕhot ɲɯ-ɴqa ɕti" to-ti.
tɕendɤre nɤki, a-pɯ-ŋu a-pɯ-ŋu tɕe, ɯ-ciqa nɯnɯ, nɯ sɤznɤ, nɤʑo kɯ ma-tɤ-kɯ-sɯɕqraʁ-a kɯ pjɤ-mna!"
tɕeri tɤ-tɕɯ nɯ kɯ to-ti tɕe, 
"wo aʑo a-ʁzɯɣ ci mɤ-βdi ŋu ma,
nɯ ɯ-ro nɯra, a-tɯ-mɤɕi, a-tɯ-ɕqraʁ, a-mɲitɕhɤz ɯ-tɯ-βdi,
nɯra ndɤre, nɤj nɤ-mɤ-kɤ-nɤrtaʁ tu mɯ́j-sɯsam-a" to-ti. (135)
tɕe "nɤ-mɤ-kɤ-nɤrtaʁ me loβ" to-ti.
tɕe tɕheme nɯ kɯ "wo me nɤ, nɤ-tɯ-mɤɕi, nɤ-tɯ-ɕqraʁ, nɤ-mɲitɕhɤz ɯ-tɯ-βdi nɯra rcanɯ, aʑo a-kɤ-nɤrtaʁ ʁɟa ɕti ma, a-mɤ-kɤ-nɤrtaʁ  maŋe" to-ti.


</FORM>
</TEXT>
