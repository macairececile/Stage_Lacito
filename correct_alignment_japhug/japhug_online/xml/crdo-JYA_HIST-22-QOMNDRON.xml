<?xml version="1.0" encoding="utf-8"?>
<!DOCTYPE TEXT SYSTEM "https://cocoon.huma-num.fr/schemas/Archive.dtd">
<TEXT id="crdo-JYA_HIST-22-QOMNDRON" xml:lang="jya">
    <HEADER>
</HEADER>
    <FORM>
qɯmdroŋ kɤti ci tu,
tɕe qɯmdroŋ nɯnɯ pɣa kɯwxti ci ɲɯŋu tɕe,
ɯmɤlɤjaʁ ra kɯrɲɟɯrɲɟi, ɯmke ra kɯrɲɟɯrɲɟi ci ɲɯŋu ma
ɯnɯnɯ qɯmdroŋ nɯ aʑo kɯ-ɤrmbat kɤ-mto mɤ-rɲam-a
tɕeri tu-fɕɤt-nɯ tɕe, nɯ ma tu-kɯ-ru tɕe, nɤmkha ɲɯ-nɯqambɯmbjom kɤ-mto pɯ-rɲo-t-a
ɯ-mke ra kɯ-zɯ-zri ʑo ɲɯ-ŋu.
ma qɯmdroŋ nɯnɯ wuma ʑo nɤkinɯ, nɤkinɯ
ɕqraʁ ma (nɤki) qartsɯ jɤ-ɣe tɕe tɕendɤre 
(nɤki) andi pɕoʁ ɲɯ-ɕe tɕe, sɤtɕha kɯ-mpja ɯ-pɕoʁ ɲɯ-ɕe 
kutɕu pɕoʁ tɤ-mpja thɯ-ɣe tɕe tɕendɤre
li ku-ɣi nɯ ŋu tɕe, nɯ rcanɯ
kɯ-dɯ-dɤn ʑo tɯtɯrca tu-ŋke-nɯ
sqi sqamŋu jamar tu-ŋke-nɯ
nɯ kɯnɤ nɯ-kɯ-sɤmtshi ɣɤʑu
tɕe tɯ-toʁde tɕe tɯ-tɤmphrɯm ma ɲɯ-ʑɣɤɣɤme-nɯ  tɕe ju-ɕen-ɯ 
tɯ-toʁde tɕe ʁnɯ-tɤmphrɯm tɕe tɕe ʑɯrɯʑɤri ci lu-kɯ-pa tɕe
ɯ-ku nɯnɯ kɯ-sɤmtshi tɯ-rdoʁ nɯnɯ mɤlɤn ɲɯ-mɤku ɲɯ-ra
tɕe nɯ kɯ-fse ku-ɣi-nɯ ŋgrɤl ma 
ɯ-mdoʁ nɯnɯra li kɯ-ɤpɤpɣi ɲɯ-ŋu.
tɕe ɯmuj kɤmto pɯrɲota tɕe, ɯmuj nɯnɯra kɯpɣi tsa ɲɯŋu
ma nɯnɯ kɯpɣi ɯŋgɯz kɯnɤ kɤkhra kɯfse ɲɯŋu ma 
ɯnɯnɯ qɯmdroŋ ɲɯŋu tɕe 
ɕqraʁ tɕe tɕendɤre qartsɯ tɕe andi pɕoʁ kɯmpja pɕoʁ sɤtɕha ɲɯɕenɯ
tɕe nɤki qartsɯ (ftɕar) tɕe kutɕu pɕoʁ kuɣinɯ tɕe, 
mbroχpa sɤtɕha tɕe lunɤtsoʁnɯ ɲɯŋgrɤl khi
nɯmtsioʁ nɯ kɯ lusɯlɣanɯ qhe, tɤtsoʁ lunɯtɕɤtnɯ ɲɯŋgrɤl khi
ma tɕe nɯ ŋotɕu ʑo kurɤʑinɯ ɲɯŋu mɤsɯza ri,
qartsɯ tɕe ndi ɲɯɕenɯ ŋu, ftɕar tɕe kɯ kuɣinɯ ŋgrɤl 
tɕe nɤkinɯ nɯ-skɤt nɯ ɲɯ-kɯ-sɤŋo tɕe, qrɯt qrɯt ntsɯ tutinɯ ŋgrɤl
tham apɯŋu mɤmtshama ma arna mɯ́jkhɯ
tɕe jinde aj pɯmtota me ri, pɯkɯxtɕi tɕe pɯ́wɣmto
tɕeri qɯmdroŋ nɯnɯ rcanɯ li wuma ʑo tshuxtoʁ tu ma
tɯrdoʁ amɤpɯ́wɣsat ra ma tɕe rcanɯ 
kɤrɤxpa ʑo chɯ-ɕar
tɕe nɯ ɯzda nɯ kɯ ɲɯ-ɕar nɤ ɲɯ-ɕar tɕe 
nɤki tɯci nɯ lunɤɴqhe tɕe nɯ luɣinɯ ŋu tutinɯ ŋgrɤl ma 
nɤkinɯ tɯxpa tɕe ci kɯ tɯrdoʁ pjɤ-sat
tɕe tɯrdoʁ pjɤ-sat tɕe tɕeri nɯnɯ ɯ-mphru tɯ-sla jamar nɯnɯ tɯ-ci ɯ-taʁ nɯ tɕu ɯ-zda nɯ lo-ɕe nɤ chɤ-ɣi, lo-ɕe nɤ chɤ-ɣi ɲɤ-ɕar
tɕe kɯ-wxti ra kɯ dɯxpa tu-ti-nɯ tɕe ɲɯ-ɣɤwu-nɯ pjɤ-ŋu khi ma 
tɕendɤre ɯ-fsaqhe tɕe nɯ ɯ-rɤɣ tɕe li jo-ɣi 
tɕe ɲɤ-ɕar, li lo-ɕe nɤ chɤ-ɣi ri,
nɯnɯ tɕhi a-pɯ-tu ma me matɕi, pjɤ-sat-nɯ.
tɕe nɯnɯ tɕe kɯ-maqhu tɕe pjɤ-si
pjɤ-si tɕe ɯ-ɕpɤβ pjɤ-mto-nɯ.
tɕe ɯ-ɕpɤβ pjɤ-mto nɤ, kɯki ɯ-ʁar ɯ-ndzom ɯ-spɯɣ kɯra ɲɤ-rɯqajɯ.
tɕe nɯnɯ ra to-rɤspɯ
tɕe tɤ-spɯ tɕe to-βzu tɕe qajɯ ɲo-βzu ma
kɤ-nɯqambɯmbjom ɯ-xɕɤt kɯ
nɯnɯ ɯ-ʁar ɯ-ndzom ɣɯ ɯ-qa nɯra
to-rɤspɯ qhe ɲɤ-rɯqajɯ
tɕe ɯʑo pjɤ-si
tɕe wuma ʑo ganqing rnaʁ ɲɯ-ŋgrɤl tɕe ɲɯ-sɤzdɯxpa ma
tɕe nɯ ɯ-qhu tɕe kɤ-sat mɯ-pjɤ-nɤz-nɯ ma
nɯ maʁ nɤ tɕetutu ʑo tɕe ɕɤmɯɣdɯ tu-lɤt-nɯ tɕe pjɯ-βde-nɯ ɲɯ-ŋgrɤl ri, 
nɯ ɯ-qhu tɕe nɯ ɯ-kɯ-sat pjɤ-me 
ma nɯ tu-fse ɲɯ-ŋgrɤl
</FORM>
</TEXT>